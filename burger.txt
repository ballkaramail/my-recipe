1. ชีสเบอร์เกอร์หมูโฮมเมด

          เบอร์เกอร์หมูถึงแม้มีขายอยู่ทั่วไปตามร้านฟาสต์ฟู้ดแต่หารสชาติที่ถูกปากยาก ดังนั้นถ้าหากได้มาลองทำเองก็คงจะดี เริ่มจากวิธีทำชีสเบอร์เกอร์หมูโฮมเมดสูตรจากคุณ Deaw' Danai Sup' สมาชิกเว็บไซต์พันทิปดอทคอม จุดเด่นอยู่ตรงที่เอาเนื้อหมูไปหมักเครื่องปรุงต่าง ๆ ทำให้มีรสชาติหอมและเผ็ดเล็กน้อย ตบท้ายด้วยการราดซอสบาร์บีคิวสูตรเฉพาะ ที่ขาดไม่ได้เลยคือ ชีส เสิร์ฟพร้อมกับมันฝรั่งย่าง ถ้าทานตอนร้อน ๆ ความสุขจะบังเกิดทันที

 ส่วนผสม ชีสเบอร์เกอร์หมูโฮมเมด (สำหรับ 2 ที่)

           เนื้อหมูสับ 450 กรัม (เลือกแบบที่มีมันน้อย ๆ)
           หอมใหญ่สับละเอียด
           ไข่แดง
           พริกไทย
           ออริกาโน่
           โรสแมรี่ 
           ซอสปรุงรส
           มันฝรั่ง
           หอมใหญ่ซอย
           น้ำสต๊อก
           เชดดาร์ชีสแผ่น
           ขนมปังเบอร์เกอร์
           ซอสมะเขือเทศ
           น้ำมันหอย
           น้ำตาลทราย
           มะเขือเทศหั่นแว่น
           ผักกาดแก้ว

 วิธีทำชีสเบอร์เกอร์หมูโฮมเมด

           1. ผสมเนื้อหมูสับ หอมใหญ่สับ ไข่แดง พริกไทย ออริกาโน่ โรสแมรี่ และซอสปรุงรส ใช้มือนวดผสมให้เข้ากัน (แต่ไม่ต้องให้เหนียวเด้งเหมือนลูกชิ้นนะครับ) นำแฮมเบิร์กไปแช่เย็นทิ้งไว้ประมาณ 30 นาที 

           2. นำมันฝรั่งไปต้มให้พอเกือบสุก ผ่าเป็น 4 ส่วน แล้วนำมาจี่ในกระทะพร้อมหอมใหญ่ซอย โรยเกลือ พริกไทยและออริกาโน่ ผัดหอมใหญ่ให้สุกเหลืองทองแล้วตักขึ้นพักไว้ 

           3. ย่างมันฝรั่งจนสุก เตรียมไว้

           4. นำแฮมเบิร์กออกจากตู้เย็น ปั้นเป็นก้อน ๆ (โดยใช้มือโยนและตบไปมาทั้งสองมือเพื่อเป็นการไล่อากาศอีกหน่อย) นำลงย่างในกระทะ ใช้ไฟเบา (เพราะเป็นเนื้อหมูต้องให้สุกพอดี) ย่างให้สุกทั้ง 2 ด้าน 

           5. เทน้ำสต๊อกลงไปแล้วปิดฝา (เพื่อให้ชิ้นหมูไม่แห้งและให้เนื้อในสุกทั่ว ๆ แบบฉ่ำ ๆ น้ำครับ 

           6. พอแฮมเบิร์กเริ่มแห้งและสุกดีแล้วให้โปะชีสลงไปเลย พอชีสละลาย ยกขึ้นจากเตา พักไว้

           7. ทาเนยที่ขนมปังเบอร์เกอร์แล้วนำไปจี่บนกระทะให้พอกรอบ ๆ 

           8. ทำซอสบาร์บีคิว โดยใส่ซอสมะเขือเทศกับน้ำมันหอย น้ำตาลทรายเล็กน้อย พริกไทย และโรสแมรี่ (เพิ่มความหอม) ลงในกระทะใบเดิม คนผสมให้เข้ากัน

           9. วางผักกาดแก้ว มะเขือเทศลง ส่วนผสมหอมใหญ่ผัดวางลงบนขนมปังเบอร์เกอร์ย่าง 

           10. ทับด้วยก้อนแฮมเบิร์กย่าง ราดด้วยซอสบาร์บีคิว ประกบด้วยขนมปังอีกแผ่น จัดใส่จาน เสิร์ฟพร้อมมันฝรั่งย่าง

           ดูวิธีทำเพิ่มเติมได้ที่ ชีสเบอร์เกอร์หมูโฮมเมด ทำกินเองก็ได้ ง่ายนิดเดียว ไม่ต้องง้อร้าน